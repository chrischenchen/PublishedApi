[
  {
    "author": "韩绛", 
    "paragraphs": [
      "嵩峤云高，洛川波暖。", 
      "举头乔木森无断。", 
      "□□□雨绝风尘，小桥频过春渠满。", 
      "□□离宫，□棱斗焕。", 
      "万家罗绮多游伴。", 
      "□□□□自风□，□□是处喧弦管。"
    ], 
    "rhythmic": "踏莎行"
  }, 
  {
    "author": "李师中", 
    "paragraphs": [
      "子规啼破城楼月。", 
      "画船晓载笙歌发。", 
      "两岸荔枝红。", 
      "万家烟雨中。", 
      "佳人相对泣。", 
      "泪下罗衣湿。", 
      "从此信音稀。", 
      "岭南无雁飞。"
    ], 
    "rhythmic": "菩萨蛮"
  }, 
  {
    "author": "蔡挺", 
    "paragraphs": [
      "霜天清晓。", 
      "望紫塞古垒，寒云衰草。", 
      "汗马嘶风，边鸿翻月，垅上铁衣寒早。", 
      "剑歌骑曲悲壮，尽道君恩难报。", 
      "塞垣乐，尽双鞬锦带，山西年少。", 
      "谈笑。", 
      "刁斗静。", 
      "烽火一把，常送平安耗。", 
      "圣主忧边，威灵遐布，骄虏且宽天讨。", 
      "岁华向晚愁思，谁念玉关人老。", 
      "太平也，且欢娱，不惜金尊频倒。"
    ], 
    "rhythmic": "喜迁莺"
  }, 
  {
    "author": "王益柔", 
    "paragraphs": [
      "秋云朔吹晓徘徊。", 
      "雪照楼台。", 
      "梁王宴召有邹枚。", 
      "相如独逞雄才。", 
      "明烛薰炉香暖，深劝金杯。", 
      "庭前粉艳有寒梅。", 
      "一枝昨夜先开。"
    ], 
    "rhythmic": "喜长新"
  }, 
  {
    "author": "韩维", 
    "paragraphs": [
      "早岁相期林下，高年同在尊前。", 
      "风花绣舞乍晴天。", 
      "绿蚁新浮酒面。", 
      "身外虚名电转，人间急景梭传。", 
      "当筵莫惜听朱弦。", 
      "一品归来强健。"
    ], 
    "rhythmic": "西江月"
  }, 
  {
    "author": "韩维", 
    "paragraphs": [
      "归雁低空，游蜂趁暖。", 
      "凭高目向西云断。", 
      "具茨山外夕阳多，展江亭下春波满。", 
      "双桂情深，千花明焕。", 
      "良辰谁是同游伴。", 
      "辛夷花谢早梅开。", 
      "应须次第调弦管。"
    ], 
    "rhythmic": "踏莎行"
  }, 
  {
    "author": "韩维", 
    "paragraphs": [
      "和风动□。", 
      "□□新年□入手。", 
      "世事尘□。", 
      "□□□情近酒□。", 
      "水开湖□。", 
      "□□笙歌波面起。", 
      "相与排□。", 
      "□□□胜特地□。"
    ], 
    "rhythmic": "减字木兰花"
  }, 
  {
    "author": "韩维", 
    "paragraphs": [
      "饱食日□□。", 
      "□上危亭。", 
      "东风昨夜入□□。", 
      "□□雪晴云□□，□遍银屏。", 
      "回首叹劳生。", 
      "□鼎相承。", 
      "皇恩早晚□□□。", 
      "□□陂边垂钓手，不负幽情。"
    ], 
    "rhythmic": "浪淘沙"
  }, 
  {
    "author": "韩维", 
    "paragraphs": [
      "夜来风横雨飞狂，满地闲花衰草。", 
      "燕子渐归春悄。", 
      "帘幕垂清晓。", 
      "天将佳景与闲人，美酒宁嫌华皓。", 
      "留取旧时欢笑。", 
      "莫共秋光老。"
    ], 
    "rhythmic": "胡捣练令・胡捣练"
  }, 
  {
    "author": "韩维", 
    "paragraphs": [
      "轻云薄雾。", 
      "散作催花雨。"
    ], 
    "rhythmic": "失调名"
  }, 
  {
    "author": "韩维", 
    "paragraphs": [
      "兄弟对举杯。"
    ], 
    "rhythmic": "失调名"
  }, 
  {
    "author": "曾巩", 
    "paragraphs": [
      "暮冬天地闭，正柔木冻折，瑞雪飘飞。", 
      "对景见南山，岭梅露、几点清雅容姿。", 
      "丹染萼、玉缀枝。", 
      "又岂是、一阳有私。", 
      "大抵是、化工独许，使占却先时。", 
      "霜威莫苦凌持。", 
      "此花根性，想群卉争知。", 
      "贵用在和羹，三春里、不管绿是红非。", 
      "攀赏处、宜酒卮。", 
      "醉拈嗅、幽香更奇。", 
      "倚阑干、仗何人去，嘱羌管休吹。"
    ], 
    "rhythmic": "赏南枝"
  }, 
  {
    "author": "司马光", 
    "paragraphs": [
      "渔舟容易入春山。", 
      "仙家日月闲。", 
      "绮窗纱幌映朱颜。", 
      "相逢醉梦间。", 
      "松露冷，海霞殷。", 
      "匆匆整棹还。", 
      "落花寂寂水潺潺。", 
      "重寻此路难。"
    ], 
    "rhythmic": "阮郎归"
  }, 
  {
    "author": "司马光", 
    "paragraphs": [
      "宝髻松松挽就，铅华淡淡妆成。", 
      "青烟翠雾罩轻盈。", 
      "飞絮游丝无定。", 
      "相见争如不见，有情何似无情。", 
      "笙歌散后酒初醒。", 
      "深院月斜人静。"
    ], 
    "rhythmic": "西江月"
  }, 
  {
    "author": "司马光", 
    "paragraphs": [
      "红日迟迟，虚廊转影，槐阴迤逦西斜。", 
      "彩笔工夫，难状晚景烟霞。", 
      "蝶尚不知春去，漫绕幽砌寻花。", 
      "奈猛风过后，纵有残红，飞向谁家。", 
      "始知青鬓无价，叹飘零官路，荏苒年华。", 
      "今日笙歌丛里，特地咨嗟。", 
      "席上青衫湿透，算感旧、何止琵琶。", 
      "怎不教人易老，多少离愁，散在天涯。"
    ], 
    "rhythmic": "锦堂春・锦堂春慢"
  }, 
  {
    "author": "苏氏", 
    "paragraphs": [
      "一夜东风穿绣户，融融暖应佳时。", 
      "春来何处最先知。", 
      "平明堤上柳。", 
      "染遍郁金枝。", 
      "姊妹嬉游时节近，今朝应怨来迟。", 
      "凭谁说与到家期。", 
      "玉钗头上胜，留待远人归。"
    ], 
    "rhythmic": "临江仙"
  }, 
  {
    "author": "苏氏", 
    "paragraphs": [
      "小阑干，深院宇。", 
      "依旧当时别处。", 
      "朱户锁，玉楼空。", 
      "一帘霜日红。", 
      "弄珠江，何处是，望断碧云无际。", 
      "凝泪眼，出重城。", 
      "隔溪羌笛声。"
    ], 
    "rhythmic": "更漏子"
  }, 
  {
    "author": "苏氏", 
    "paragraphs": [
      "星移斗转，玉蟾西下，渐觉东郊向晓。", 
      "马嘶人语隔霜林，望千里、长安古道。", 
      "珠宫姊妹，相逢方信，别后十分瘦了。", 
      "上林归去正花时，争奈向、花前又老。"
    ], 
    "rhythmic": "鹊桥仙"
  }, 
  {
    "author": "苏氏", 
    "paragraphs": [
      "孤馆深沈，晓寒天气。", 
      "解鞍独自阑干倚。", 
      "暗香浮动月黄昏，落梅风送沾衣袂。", 
      "待写红笺，凭谁与寄。", 
      "先教觅取嬉游地。", 
      "到家正是早春时，小桃花下拼沈醉。"
    ], 
    "rhythmic": "踏莎行"
  }, 
  {
    "author": "刘敞", 
    "paragraphs": [
      "小山丛桂。", 
      "最有留人意。", 
      "拂叶攀花无限思。", 
      "雨湿浓香满袂。", 
      "别来过了秋光。", 
      "翠帘昨夜新霜。", 
      "多少月宫闲地，姮娥与借微芳。"
    ], 
    "rhythmic": "清平乐"
  }, 
  {
    "author": "刘敞", 
    "paragraphs": [
      "蜡炬高高，龙烟细细。", 
      "玉楼十二门初闭。", 
      "疏帘不卷水晶寒，小屏半掩琉璃翠。", 
      "桃叶新声，榴花美味。", 
      "南山宾客东山妓。", 
      "利名不肯放人闲，忙中偷取工夫醉。"
    ], 
    "rhythmic": "踏莎行"
  }, 
  {
    "author": "王", 
    "paragraphs": [
      "忆玉清景，繁盛极当时。", 
      "千古事难追。", 
      "汉家别庙秋风起，空出奉宸衣。", 
      "三山浮海日晖晖。", 
      "羽盖共云飞。", 
      "灵宫旧是栖真处，还望玉舆归。"
    ], 
    "rhythmic": "导引"
  }, 
  {
    "author": "王", 
    "paragraphs": [
      "玉宸朝晚，忽掩赭黄衣。", 
      "愁雾锁金扉。", 
      "蓬莱待得仙丹至，人世已成非。", 
      "龙轩天仗转西畿。", 
      "旌旆入云飞。", 
      "望陵宫女垂红泪，不见翠舆归。"
    ], 
    "rhythmic": "发引"
  }, 
  {
    "author": "王", 
    "paragraphs": [
      "上林春晚，曾是奉宸游。", 
      "水殿戏龙舟。", 
      "玉箫吹断催仙驭，一去隔千秋。", 
      "游人重到曲江头。", 
      "事往涕难收。", 
      "空馀御幄传觞处，依旧水东流。"
    ], 
    "rhythmic": "发引"
  }, 
  {
    "author": "韩缜", 
    "paragraphs": [
      "锁离愁，连绵无际，来时陌上初熏。", 
      "绣帏人念远，暗垂珠泪，泣送征轮。", 
      "长亭长在眼，更重重、远水孤云。", 
      "但望极楼高，尽日目断王孙。", 
      "消魂。", 
      "池塘别后，曾行处、绿妒轻裙。", 
      "恁时携素手，乱花飞絮里，缓步香裀。", 
      "朱颜空自改，向年年、芳意长新。", 
      "遍绿野，嬉游醉眠，莫负青春。"
    ], 
    "rhythmic": "凤箫吟・芳草", 
    "tags": [
      "宋词三百首"
    ]
  }, 
  {
    "author": "韩缜姬", 
    "paragraphs": [
      "香作风光浓著露。", 
      "正恁双栖，又遣分飞去。", 
      "密诉东君应不许。", 
      "泪波一洒奴衷素。"
    ], 
    "rhythmic": "蝶恋花"
  }, 
  {
    "author": "裴湘", 
    "paragraphs": [
      "雁塞说并门。", 
      "郡枕西汾。", 
      "山形高下远相吞。", 
      "古寺楼台依碧嶂，烟景遥分。", 
      "晋庙锁溪云。", 
      "箫鼓仍存。", 
      "牛羊斜日自归村。", 
      "惟有故城禾黍地，前事消魂。"
    ], 
    "rhythmic": "浪淘沙"
  }, 
  {
    "author": "裴湘", 
    "paragraphs": [
      "万国仰神京。", 
      "礼乐纵横。", 
      "葱葱佳气锁龙城。", 
      "日御明堂天子圣，朝会簪缨。", 
      "九陌六街平。", 
      "万国充盈。", 
      "青楼弦管酒如渑。", 
      "别有隋堤烟柳暮，千古含情。"
    ], 
    "rhythmic": "浪淘沙"
  }, 
  {
    "author": "阮逸女", 
    "paragraphs": [
      "仙苑春浓，小桃开，枝枝已堪攀折。", 
      "乍雨乍晴，轻暖轻寒，渐近赏花时节。", 
      "柳摇台榭东风软，帘栊静、幽禽调舌。", 
      "断魂远、闲寻翠径，顿成愁结。", 
      "此恨无人共说。", 
      "还立尽黄昏，寸心空切。", 
      "强整绣衾，独掩朱扉，簟枕为谁铺设。", 
      "夜长更漏传声远，纱窗映、银缸明灭。", 
      "梦回处，梅梢半笼淡月。"
    ], 
    "rhythmic": "花心动"
  }, 
  {
    "author": "滕甫", 
    "paragraphs": [
      "叶底无风池面静。", 
      "掬水佳人，拍破青铜镜。", 
      "残月朦胧花弄影。", 
      "新梳斜插乌云鬓。", 
      "拍索闷怀添酒兴。", 
      "旋撷园蔬，随分成盘饤。", 
      "说与翠微休急性。", 
      "功名富贵皆前定。"
    ], 
    "rhythmic": "蝶恋花"
  }, 
  {
    "author": "滕甫", 
    "paragraphs": [
      "昼永无人深院静。", 
      "一枕春醒，犹未忺临镜。", 
      "帘卷新蟾光射影。", 
      "速忙掠起蓬松鬓。", 
      "对景沈吟嗟没兴。", 
      "薄幸不来，空把杯盘饤。", 
      "休道妇人多水性。", 
      "今宵独自言无定。"
    ], 
    "rhythmic": "蝶恋花"
  }, 
  {
    "author": "王安石", 
    "paragraphs": [
      "登临送目。", 
      "正故国晚秋，天气初肃。", 
      "千里澄江似练，翠峰如簇。", 
      "归帆去棹残阳里，背西风、酒旗斜矗。", 
      "彩舟云淡，星河鹭起，画图难足。", 
      "念往昔、繁华竞逐。", 
      "叹门外楼头，悲恨相续。", 
      "千古凭高，对此漫嗟荣辱。", 
      "六朝旧事随流水，但寒烟、芳草凝绿。", 
      "至今商女，时时犹唱，后庭遗曲。"
    ], 
    "rhythmic": "桂枝香", 
    "tags": [
      "宋词三百首"
    ]
  }, 
  {
    "author": "王安石", 
    "paragraphs": [
      "折得一枝香在手。", 
      "人间应未有。", 
      "疑是经春雪未消。", 
      "今日是何朝。"
    ], 
    "rhythmic": "甘露歌"
  }, 
  {
    "author": "王安石", 
    "paragraphs": [
      "尽日含毫难比兴。", 
      "都无色可并。", 
      "万里晴天何处来。", 
      "真是屑琼瑰。"
    ], 
    "rhythmic": "甘露歌"
  }, 
  {
    "author": "王安石", 
    "paragraphs": [
      "天寒日暮山谷里。", 
      "的砾愁成水。", 
      "池上渐多枝上稀。", 
      "唯有故人知。"
    ], 
    "rhythmic": "甘露歌"
  }, 
  {
    "author": "王安石", 
    "paragraphs": [
      "数家茅屋闲临水。", 
      "单衫短帽垂杨里。", 
      "今日是何朝。", 
      "看予度石桥。", 
      "梢梢新月偃。", 
      "午醉醒来晚。", 
      "何物最关情。", 
      "黄鹂三两声。"
    ], 
    "rhythmic": "菩萨蛮"
  }, 
  {
    "author": "王安石", 
    "paragraphs": [
      "灯火已收正月半。", 
      "山南山北花撩乱。", 
      "闻说洊亭新水漫。", 
      "骑款段。", 
      "穿云入坞寻游伴。", 
      "却拂僧床褰素幔。", 
      "千岩万壑春风暖。", 
      "一弄松声悲急管。", 
      "吹梦断。", 
      "西看窗日犹嫌短。"
    ], 
    "rhythmic": "渔家傲"
  }, 
  {
    "author": "王安石", 
    "paragraphs": [
      "平岸小桥千嶂抱。", 
      "柔蓝一水萦花草。", 
      "茅屋数间窗窈窕。", 
      "尘不到。", 
      "时时自有春风扫。", 
      "午枕觉来闻语鸟。", 
      "敧眠似听朝鸡早。", 
      "忽忆故人今总老。", 
      "贪梦好。", 
      "茫然忘了邯郸道。"
    ], 
    "rhythmic": "渔家傲"
  }, 
  {
    "author": "王安石", 
    "paragraphs": [
      "孜孜矻矻。", 
      "向无明里、强作窠窟。", 
      "浮名浮利何济，堪留恋处，轮回仓猝。", 
      "幸有明空妙觉，可弹指超出。", 
      "缘底事、抛了全潮，认一浮沤作瀛渤。", 
      "本源自性天真佛。", 
      "祗些些、妄想中埋没。", 
      "贪他眼花阳艳，谁信道、本来无物。", 
      "一旦茫然，终被阎罗老子相屈。", 
      "便纵有、千种机筹，怎免伊唐突。"
    ], 
    "rhythmic": "雨霖铃"
  }, 
  {
    "author": "王安石", 
    "paragraphs": [
      "云垂平野。", 
      "掩映竹篱茅舍。", 
      "阒寂幽居实潇洒。", 
      "是处绿娇红冶。", 
      "丈夫运用堂堂。", 
      "且莫五角六张。", 
      "若有一卮芳酒，逍遥自在无妨。"
    ], 
    "rhythmic": "清平乐"
  }, 
  {
    "author": "王安石", 
    "paragraphs": [
      "百亩中庭半是苔。", 
      "门前白道水萦回。", 
      "爱闲能有几人来。", 
      "小院回廊春寂寂，山桃溪杏两三栽。", 
      "为谁零落为谁开。"
    ], 
    "rhythmic": "浣溪沙"
  }, 
  {
    "author": "王安石", 
    "paragraphs": [
      "常时黄色见眉间。", 
      "松桂我同攀。", 
      "每言天上辛苦，不肯饵金丹。", 
      "怜水静，爱云闲。", 
      "便忘还。", 
      "高歌一曲，岩谷迤逦，宛似商山。"
    ], 
    "rhythmic": "诉衷情"
  }, 
  {
    "author": "王安石", 
    "paragraphs": [
      "练巾藜杖白云间。", 
      "有兴即跻攀。", 
      "追思往昔如梦，华毂也曾丹。", 
      "尘自扰，性长闲。", 
      "更无还。", 
      "达如周召，穷似丘轲，祗个山山。"
    ], 
    "rhythmic": "诉衷情"
  }, 
  {
    "author": "王安石", 
    "paragraphs": [
      "茫然不肯住林间。", 
      "有处即追攀。", 
      "将他死语图度，怎得离真丹。", 
      "浆水价，匹如闲。", 
      "也须还。", 
      "何如直截，踢倒军持，赢取沩山。"
    ], 
    "rhythmic": "诉衷情"
  }, 
  {
    "author": "王安石", 
    "paragraphs": [
      "营巢燕子逞翱翔。", 
      "微志在雕梁。", 
      "碧云举翮千里，其奈有鸾皇。", 
      "临济处，德山行。", 
      "果承当。", 
      "自时降住，一切天魔，扫地焚香。"
    ], 
    "rhythmic": "诉衷情"
  }, 
  {
    "author": "王安石", 
    "paragraphs": [
      "莫言普化祗颠狂。", 
      "真解作津梁。", 
      "蓦然打个筋斗，直跳过羲皇。", 
      "临济处，德山行。", 
      "果承当。", 
      "将他建立，认作心诚，也是寻香。"
    ], 
    "rhythmic": "诉衷情"
  }, 
  {
    "author": "王安石", 
    "paragraphs": [
      "嗟见世间人。", 
      "但有纤毫即是尘。", 
      "不住旧时无相貌，沈沦。", 
      "祗为从来认识神。", 
      "作麽有疏亲。", 
      "我自降魔转法轮。", 
      "不是摄心除妄想，求真。", 
      "幻化空身即法身。"
    ], 
    "rhythmic": "南乡子"
  }, 
  {
    "author": "王安石", 
    "paragraphs": [
      "自古帝王州。", 
      "郁郁葱葱佳气浮。", 
      "四百年来成一梦，堪愁。", 
      "晋代衣冠成古丘。", 
      "绕水恣行游。", 
      "上尽层城更上楼。", 
      "往事悠悠君莫问，回头。", 
      "槛外长江空自流。"
    ], 
    "rhythmic": "南乡子", 
    "tags": [
      "长江"
    ]
  }, 
  {
    "author": "王安石", 
    "paragraphs": [
      "伊吕两衰翁。", 
      "历遍穷通。", 
      "一为钓叟一耕佣。", 
      "若使当时身不遇，老了英雄。", 
      "汤武偶相逢。", 
      "风虎云龙。", 
      "兴王祗在笑谈中。", 
      "直至如今千载后，谁与争功。"
    ], 
    "rhythmic": "浪淘沙令"
  }, 
  {
    "author": "王安石", 
    "paragraphs": [
      "归依众，梵行四威仪。", 
      "愿我遍游诸佛土。", 
      "十方贤圣不相离。", 
      "永灭世间痴。"
    ], 
    "rhythmic": "望江南・忆江南"
  }, 
  {
    "author": "王安石", 
    "paragraphs": [
      "归依法，法法不思议。", 
      "愿我六根常寂静，心如宝月映琉璃。", 
      "了法更无疑。"
    ], 
    "rhythmic": "望江南・忆江南"
  }, 
  {
    "author": "王安石", 
    "paragraphs": [
      "归依佛，弹指越三祗。", 
      "愿我速登无上觉，还如佛坐道场时。", 
      "能智又能悲。"
    ], 
    "rhythmic": "望江南・忆江南"
  }, 
  {
    "author": "王安石", 
    "paragraphs": [
      "三界里，有取总灾危。", 
      "普愿众生同我愿，能於空有善思惟。", 
      "三宝共住持。"
    ], 
    "rhythmic": "望江南・忆江南"
  }, 
  {
    "author": "王安石", 
    "paragraphs": [
      "梅好惟嫌淡伫，天教薄与胭脂。", 
      "真妃初出华清池。", 
      "酒入琼姬半醉。", 
      "东阁诗情易动，高楼玉管休吹。", 
      "北人浑作杏花疑。", 
      "惟有青枝不似。"
    ], 
    "rhythmic": "西江月"
  }, 
  {
    "author": "王安石", 
    "paragraphs": [
      "隔岸桃花红未半。", 
      "枝头已有蜂儿乱。", 
      "惆怅武陵人不管。", 
      "清梦断。", 
      "亭亭伫立春宵短。"
    ], 
    "rhythmic": "渔家傲"
  }, 
  {
    "author": "王安石", 
    "paragraphs": [
      "留春不住。", 
      "费尽莺儿语。", 
      "满地残红宫锦污。", 
      "昨夜南园风雨。", 
      "小怜初上琵琶。", 
      "晓来思绕天涯。", 
      "不肯画堂朱户，春风自在杨花。"
    ], 
    "rhythmic": "清平乐", 
    "tags": [
      "宋词三百首"
    ]
  }, 
  {
    "author": "王安石", 
    "paragraphs": [
      "雨打江南树。", 
      "一夜花开无数。", 
      "绿叶渐成阴，下有游人归路。", 
      "与君相逢处。", 
      "不道春将暮。", 
      "把酒祝东风，且莫恁、匆匆去。"
    ], 
    "rhythmic": "生查子"
  }, 
  {
    "author": "王安石", 
    "paragraphs": [
      "春又老。", 
      "南陌酒香梅小。", 
      "遍地落花浑不扫。", 
      "梦回情意悄。", 
      "红笺寄与添烦恼。", 
      "细写相思多少。", 
      "醉后几行书字小。", 
      "泪痕都搵了。"
    ], 
    "rhythmic": "谒金门"
  }, 
  {
    "author": "王安石", 
    "paragraphs": [
      "海棠乱发皆临水。", 
      "君知此处花何似。", 
      "凉月白纷纷。", 
      "香风隔岸闻。", 
      "啭枝黄鸟近。", 
      "隔岸声相应。", 
      "随意坐莓苔。", 
      "飘零酒一杯。"
    ], 
    "rhythmic": "菩萨蛮"
  }, 
  {
    "author": "王安石", 
    "paragraphs": [
      "别馆寒砧，孤城画角。", 
      "一派秋声入寥廓。", 
      "东归燕从海上去，南来雁向沙头落。", 
      "楚台风，庾楼月，宛如昨。", 
      "无奈被些名利缚。", 
      "无奈被他情担阁。", 
      "可惜风流总闲却。", 
      "当初漫留华表语，而今误我秦楼约。", 
      "梦阑时，酒醒后，思量著。"
    ], 
    "rhythmic": "千秋岁引", 
    "tags": [
      "宋词三百首"
    ]
  }, 
  {
    "author": "吴氏1", 
    "paragraphs": [
      "待得明年重把酒。", 
      "携手。", 
      "那知无雨又无风。"
    ], 
    "rhythmic": "定风波"
  }, 
  {
    "author": "吴师孟", 
    "paragraphs": [
      "锦里阳和，看万木凋时，早梅独秀。", 
      "珍馆琼楼畔，正降跗初吐，秾华将茂。", 
      "国艳天葩，真澹伫、雪肌清瘦。", 
      "似广寒宫，铅华未御，自然妆就。", 
      "凝睇倚朱阑，喷清香暗度，易袭襟袖。", 
      "好与花为主，宜秉烛、频观泛湘酎。", 
      "莫待南枝，随乐府、新声吹后。", 
      "对赏心人，良辰好景，须信难偶。"
    ], 
    "rhythmic": "蜡梅香"
  }, 
  {
    "author": "俞紫芝", 
    "paragraphs": [
      "钓鱼船上谢三郎。", 
      "双鬓已苍苍。", 
      "蓑衣未必清贵，不肯换金章。", 
      "汀草畔，浦花旁。", 
      "静鸣榔。", 
      "自来好个，渔父家风，一片潇湘。"
    ], 
    "rhythmic": "阮郎归"
  }, 
  {
    "author": "俞紫芝", 
    "paragraphs": [
      "弄水亭前千万景，登临不忍空回。", 
      "水轻墨澹写蓬莱。", 
      "莫教世眼，容易洗尘埃。", 
      "收去雨昏都不见，展时还似云开。", 
      "先生高趣更多才。", 
      "人人尽道，小杜却重来。"
    ], 
    "rhythmic": "临江仙"
  }, 
  {
    "author": "俞紫芝", 
    "paragraphs": [
      "地锺灵，天应瑞。", 
      "簇簇香苞、团作真珠蕊。", 
      "玉宇瑶台分十二。", 
      "要伴姮娥，月里双双睡。", 
      "月如花，花似月。", 
      "花月生香，添此真奇异。", 
      "不许扬州夸间气。", 
      "昨夜春风，唤醒琼琼醉。"
    ], 
    "rhythmic": "苏幕遮"
  }, 
  {
    "author": "郑獬", 
    "paragraphs": [
      "玉环妾意无渝。", 
      "问君心、朝槿何如。"
    ], 
    "rhythmic": "失调名"
  }, 
  {
    "author": "郑獬", 
    "paragraphs": [
      "江上探春回，正值早梅时节。", 
      "两行小槽双凤，按凉州初彻。", 
      "谢娘扶下绣鞍来，红靴踏残雪。", 
      "归去不须银烛，有山头明月。"
    ], 
    "rhythmic": "好事近"
  }, 
  {
    "author": "郑獬", 
    "paragraphs": [
      "把酒对江梅，花小未禁风力。", 
      "何计不教零落，为青春留得。", 
      "故人莫问在天涯，尊前苦相忆。", 
      "好把素香收取，寄江南消息。"
    ], 
    "rhythmic": "好事近"
  }, 
  {
    "author": "强至", 
    "paragraphs": [
      "雪月照梅溪畔路。", 
      "幽姿背立无言语。", 
      "冷浸瘦枝清浅处。", 
      "香暗度。", 
      "妆成处士横斜句。", 
      "浑似玉人常淡伫。", 
      "菱花相对盈清楚。", 
      "谁解小图先画取。", 
      "天欲曙。", 
      "恐随月色云间去。"
    ], 
    "rhythmic": "渔家傲"
  }, 
  {
    "author": "沈注", 
    "paragraphs": [
      "竹阁云深，巢虚人阒。", 
      "几年湖上音尘寂。", 
      "风流今有使君家，月明夜夜闻双笛。"
    ], 
    "rhythmic": "踏莎行"
  }, 
  {
    "author": "蒲宗孟", 
    "paragraphs": [
      "一阳初起。", 
      "暖力未胜寒气。", 
      "堪赏素华长独秀，不并开红抽紫。", 
      "青帝只应怜洁白，不使雷同众卉。", 
      "淡然难比。", 
      "粉蝶岂知芳蕊。", 
      "半夜卷帘如乍失，只在银蟾影里。", 
      "残雪枝头君认取，自有清香旖旎。"
    ], 
    "rhythmic": "望梅花"
  }, 
  {
    "author": "陈汝羲", 
    "paragraphs": [
      "纤纤素手。", 
      "盘里醉花新点就。", 
      "对叶双心。", 
      "别有东风意思深。", 
      "琼沾粉缀。", 
      "消得玉堂留客醉。", 
      "试嗅清芳。", 
      "别有红罗巧袖香。"
    ], 
    "rhythmic": "减字木兰花"
  }, 
  {
    "author": "汪辅之", 
    "paragraphs": [
      "晚绿寒红。", 
      "芳意匆匆。", 
      "惜年华、今与谁同。", 
      "碧云零落，数字宾鸿。", 
      "看渚莲凋，宫扇旧，怨秋风。", 
      "流波坠叶，佳期何在，想天教、离恨无穷。", 
      "试将前事，闲倚梧桐。", 
      "有销魂处，明月夜，锦屏空。"
    ], 
    "rhythmic": "行香子"
  }, 
  {
    "author": "范纯仁", 
    "paragraphs": [
      "腊后春前暖律催。", 
      "日和风软欲开梅。", 
      "公方结客寻佳景，我亦忘形趁酒杯。", 
      "添歌管，续尊罍。", 
      "更阑烛短未能回。", 
      "清欢莫待相期约，乘兴来时便可来。"
    ], 
    "rhythmic": "鹧鸪天"
  }, 
  {
    "author": "张才翁", 
    "paragraphs": [
      "万缕青青，初眠官柳，向人犹未成阴。", 
      "据雕鞍马上，拥鼻微吟。", 
      "远宦情怀谁问，空嗟壮志销沈。", 
      "正好花时节，山城留滞、忍负归心。", 
      "别离万里，飘蓬无定，谁念会合难凭。", 
      "相聚里，休辞金盏，酒浅还深。", 
      "欲把春愁抖擞，春愁转更难禁。", 
      "乱山高处，凭阑垂袖，聊寄登临。"
    ], 
    "rhythmic": "雨中花・夜行船"
  }, 
  {
    "author": "寿涯禅师", 
    "paragraphs": [
      "深愿弘慈无缝罅。", 
      "乘时走入众生界。", 
      "窈窕丰姿都没赛。", 
      "提鱼卖。", 
      "堪笑马郎来纳败。", 
      "清冷露湿金襽坏。", 
      "茜裙不把珠缨盖。", 
      "特地掀来呈捏怪。", 
      "牵人爱。", 
      "还尽许多菩萨债。"
    ], 
    "rhythmic": "渔家傲"
  }, 
  {
    "author": "章", 
    "paragraphs": [
      "燕忙莺懒花残，正堤上、柳花飘坠。", 
      "轻飞点画青林，谁道全无才思。", 
      "闲趁游丝，静临深院，日长门闭。", 
      "傍珠帘散漫，垂垂欲下，依前被，风扶起。", 
      "兰帐玉人睡觉，怪春衣、雪粘琼缀。", 
      "绣床旋满，香球无数，才圆却碎。", 
      "时见蜂儿，仰粘轻粉，鱼吹池水。", 
      "望章台路杳，金鞍游荡，有盈盈泪。"
    ], 
    "rhythmic": "水龙吟"
  }, 
  {
    "author": "章", 
    "paragraphs": [
      "帘移碎影，香褪衣襟。", 
      "旧家庭院嫩苔侵。", 
      "东风过尽，暮云锁，绿窗深。", 
      "怕对人、闲枕剩衾。", 
      "楼底轻阴。", 
      "春信断，怯登临。", 
      "断肠魂梦两沈沈。", 
      "花飞水远，便从今。", 
      "莫追寻。", 
      "又怎禁、蓦地上心。"
    ], 
    "rhythmic": "声声令・胜胜令"
  }, 
  {
    "author": "徐积", 
    "paragraphs": [
      "水曲山隈四五家。", 
      "夕阳烟火隔芦花。", 
      "渔唱歇，醉眠斜。", 
      "纶竿蓑笠是生涯。"
    ], 
    "rhythmic": "渔父乐・渔歌子"
  }, 
  {
    "author": "徐积", 
    "paragraphs": [
      "见说红尘罩九衢。", 
      "贪名逐利各区区。", 
      "论得失，问荣枯。", 
      "争似侬家占五湖。"
    ], 
    "rhythmic": "渔父乐・渔歌子"
  }, 
  {
    "author": "徐积", 
    "paragraphs": [
      "讨得渔竿买得船。", 
      "归休何必待高年。", 
      "深浪里，乱云边。", 
      "只有逍遥是水仙。"
    ], 
    "rhythmic": "渔父乐・渔歌子"
  }, 
  {
    "author": "徐积", 
    "paragraphs": [
      "饱则高歌醉即眠。", 
      "只知头白不知年。", 
      "江绕屋，水随船。", 
      "买得风光不著钱。"
    ], 
    "rhythmic": "渔父乐・渔歌子"
  }, 
  {
    "author": "徐积", 
    "paragraphs": [
      "管得江湖占得山。", 
      "白云同散学云闲。", 
      "清旦出，夕阳还。", 
      "不知身在画屏间。"
    ], 
    "rhythmic": "渔父乐・渔歌子"
  }, 
  {
    "author": "徐积", 
    "paragraphs": [
      "一酌村醪一曲歌。", 
      "回看尘世足风波。", 
      "忧患大，是非多。", 
      "纵得荣华有几何。"
    ], 
    "rhythmic": "渔父乐・渔歌子"
  }, 
  {
    "author": "沈括", 
    "paragraphs": [
      "鹳鹊楼头日暖，蓬莱殿里花香。", 
      "草绿烟迷步辇，天高日近龙床。"
    ], 
    "rhythmic": "开元乐・三台"
  }, 
  {
    "author": "沈括", 
    "paragraphs": [
      "楼上正临宫外，人间不见仙家。", 
      "寒食轻烟薄雾，满城明月梨花。"
    ], 
    "rhythmic": "开元乐・三台"
  }, 
  {
    "author": "沈括", 
    "paragraphs": [
      "按舞骊山影里，回銮渭水光中。", 
      "玉笛一天明月，翠华满陌东风。"
    ], 
    "rhythmic": "开元乐・三台"
  }, 
  {
    "author": "沈括", 
    "paragraphs": [
      "殿后春旗簇仗，楼前御队穿花。", 
      "一片红云闹处，外人遥认官家。"
    ], 
    "rhythmic": "开元乐・三台"
  }, 
  {
    "author": "范宽之", 
    "paragraphs": [
      "谢娘栀子，贾妃萸佩。"
    ], 
    "rhythmic": "失调名"
  }, 
  {
    "author": "方资", 
    "paragraphs": [
      "生逢垂拱。", 
      "不识干戈免田陇。", 
      "士林书圃终年，庸非天宠。", 
      "才初闒茸。", 
      "老去支离何用。", 
      "浩然归弄。", 
      "似黄鹤、秋风相送。", 
      "尘事塞翁心，浮世庄生梦。", 
      "漾舟遥指烟波，群山森动。", 
      "神闲意耸。", 
      "回首利鞿名鞚。", 
      "此情谁共。", 
      "问几斛、淋浪春瓮。"
    ], 
    "rhythmic": "黄鹤引"
  }, 
  {
    "author": "王安国", 
    "paragraphs": [
      "秋气微凉，梦回明月穿帘幕。", 
      "井梧萧索。", 
      "正绕南枝鹊。", 
      "宝瑟尘生，金雁空零落。", 
      "情无托。", 
      "鬓云慵掠。", 
      "不似君恩薄。"
    ], 
    "rhythmic": "点绛唇"
  }, 
  {
    "author": "王安国", 
    "paragraphs": [
      "留春不住。", 
      "费尽莺儿语。", 
      "满地残红宫锦污。", 
      "昨夜南园风雨。", 
      "小怜初上琵琶。", 
      "晓来思绕天涯。", 
      "不肯画堂朱户，春风自在梨花。"
    ], 
    "rhythmic": "清平乐", 
    "tags": [
      "宋词三百首"
    ]
  }, 
  {
    "author": "王安国", 
    "paragraphs": [
      "画桥流水。", 
      "雨湿落红飞不起。", 
      "月破黄昏。", 
      "帘里馀香马上闻。", 
      "徘徊不语。", 
      "今夜梦魂何处去。", 
      "不似垂杨。", 
      "犹解飞花入洞房。"
    ], 
    "rhythmic": "减字木兰花"
  }, 
  {
    "author": "孙洙", 
    "paragraphs": [
      "楼头上有三冬鼓。", 
      "何须抵死催人去。", 
      "上马苦匆匆。", 
      "琵琶曲未终。", 
      "回头肠断处。", 
      "却更廉纤雨。", 
      "漫道玉为堂。", 
      "玉堂今夜长。"
    ], 
    "rhythmic": "菩萨蛮"
  }, 
  {
    "author": "孙洙", 
    "paragraphs": [
      "怅望浮生急景，凄凉宝瑟馀音。", 
      "楚客多情偏怨别，碧山远水登临。", 
      "目送连天衰草，夜阑几处疏砧。", 
      "黄叶无风自落，秋云不雨长阴。", 
      "天若有情天亦老，摇摇幽恨难禁。", 
      "惆怅旧欢如梦，觉来无处追寻。"
    ], 
    "rhythmic": "河满子"
  }, 
  {
    "author": "李清臣", 
    "paragraphs": [
      "杨花落。", 
      "燕子穿朱阁。", 
      "苦恨春醪如水薄。", 
      "闲愁无处著。", 
      "去年今日王陵舍，鼓角秋风。", 
      "千岁辽东。", 
      "回首人间万事空。"
    ], 
    "rhythmic": "失调名"
  }, 
  {
    "author": "韦骧", 
    "paragraphs": [
      "人生可意。", 
      "祗说功名贪富贵。", 
      "遇景开怀。", 
      "且尽生前有限杯。", 
      "韶华几许。", 
      "鹈鴂声残无觅处。", 
      "莫自因循。", 
      "一片花飞减却春。"
    ], 
    "rhythmic": "减字木兰花"
  }, 
  {
    "author": "韦骧", 
    "paragraphs": [
      "金貂贳酒。", 
      "乐事可为须趁手。", 
      "且醉青春。", 
      "白发何曾饶贵人。", 
      "凤笙鼍鼓。", 
      "况是桃花落红雨。", 
      "莫诉觥筹。", 
      "炊熟黄粱一梦休。"
    ], 
    "rhythmic": "减字木兰花"
  }, 
  {
    "author": "韦骧", 
    "paragraphs": [
      "鸾坡凤沼。", 
      "轩冕傥来何足道。", 
      "存养天真。", 
      "安用浮名绊此身。", 
      "劳生逸老。", 
      "摆脱纷华须是早。", 
      "解绶眠云。", 
      "林下何曾见一人。"
    ], 
    "rhythmic": "减字木兰花"
  }, 
  {
    "author": "韦骧", 
    "paragraphs": [
      "危楼引望。", 
      "天气犹寒花未放。", 
      "远思悠悠。", 
      "芳草何年恨即休。", 
      "仙踪何处。", 
      "此去蓬山多少路。", 
      "春霭腾腾。", 
      "更在瑶台十二层。"
    ], 
    "rhythmic": "减字木兰花"
  }, 
  {
    "author": "韦骧", 
    "paragraphs": [
      "帝城春媚。", 
      "绿柳参天花照地。", 
      "共乐升平。", 
      "处处楼台歌板声。", 
      "香轮玉镫。", 
      "驰骤芳郊争选胜。", 
      "妙舞轻讴。", 
      "扰乱春风卒未休。"
    ], 
    "rhythmic": "减字木兰花"
  }, 
  {
    "author": "韦骧", 
    "paragraphs": [
      "琼杯且尽清歌送。", 
      "人生离合真如梦。", 
      "瞬息又春归。", 
      "回头光景非。", 
      "香喷金兽暖。", 
      "欢意愁更短。", 
      "白发不须量。", 
      "从教千丈长。"
    ], 
    "rhythmic": "菩萨蛮"
  }, 
  {
    "author": "韦骧", 
    "paragraphs": [
      "岁华将暮，寒林萧索，极目冻云垂地。", 
      "官梅忽见一枝芳，便顿觉、新春情味。", 
      "小筵开处，歌喉清婉，舞态蹁跹争媚。", 
      "沈腰潘鬓两休论，共举白、何须惜醉。"
    ], 
    "rhythmic": "鹊桥仙"
  }, 
  {
    "author": "韦骧", 
    "paragraphs": [
      "雕阑香砌。", 
      "红紫妖韶何足计。", 
      "争似幽芳。", 
      "几朵先春蘸碧塘。", 
      "玉盘金盏。", 
      "谁谓花神情有限。", 
      "绰约仙姿。", 
      "仿佛江皋解佩时。"
    ], 
    "rhythmic": "减字木兰花"
  }, 
  {
    "author": "韦骧", 
    "paragraphs": [
      "冷艳幽香奇绝。", 
      "粉金裁雪。", 
      "无端又欲恨春风，恨不解、千千结。", 
      "曲槛小池清切。", 
      "倚烟笼月。", 
      "佳人纤手傍柔条，似不忍、轻攀折。"
    ], 
    "rhythmic": "洛阳春・一落萦"
  }, 
  {
    "author": "韦骧", 
    "paragraphs": [
      "漏新春消耗，柳眼微青，素梅犹小。", 
      "帘幕轻寒，引炉烟袅袅。", 
      "凤管雍容，雁筝清切，对绮筵呈妙。", 
      "此际欢虞，门庭自有，辉光荣耀。", 
      "庆事难逢，世间须信，八十遐龄，古来稀少。", 
      "况偶佳辰，是桑弧曾表。", 
      "满奉金觥，暂停牙板，听雅歌精祷。", 
      "惟愿增高，龟年鹤算，鸿恩紫诏。"
    ], 
    "rhythmic": "醉蓬莱"
  }, 
  {
    "author": "韦骧", 
    "paragraphs": [
      "林叶阴浓，海云峰耸，夏景渐分。", 
      "称画堂开宴，雍雍笑语，高年耆德，初弄君恩。", 
      "汉相家声，一经传训，赏典今朝归庆门。", 
      "清和昼，见香飘百和，乐按长春。", 
      "休论。", 
      "万事纷纭。", 
      "算寿考、乡闾能几人。", 
      "况凤书才降，龟龄正永，莫辞金盏，一醉醺醺。", 
      "萱草忘忧，榴花含笑，庭院风光如再新。", 
      "成欢颂，愿齐坚桧柏，频奉丝纶。"
    ], 
    "rhythmic": "沁园春"
  }, 
  {
    "author": "圆禅师", 
    "paragraphs": [
      "本是潇湘一钓客。", 
      "自东自西自南北。", 
      "只把孤舟为屋宅。", 
      "无宽窄。", 
      "幕天席地人难测。", 
      "顷闻四海停戈革。", 
      "金门懒去投书册。", 
      "时向滩头歌月白。", 
      "真高格。", 
      "浮名浮利谁拘得。"
    ], 
    "rhythmic": "渔家傲"
  }, 
  {
    "author": "则禅师", 
    "paragraphs": [
      "咄这牛儿，身强力健，几人能解牵骑。", 
      "为贪原上，嫩草绿离离。", 
      "只管寻芳逐翠，奔驰后、不顾倾危。", 
      "争知道，山遥水远，回首到家迟。", 
      "牧童，今有智，长绳牢把，短杖高提。", 
      "入泥入水，终是不生疲。", 
      "直待心调步稳，青松下、孤笛横吹。", 
      "当归去，人牛不见，正是月明时。"
    ], 
    "rhythmic": "满庭芳"
  }, 
  {
    "author": "陈偕", 
    "paragraphs": [
      "芰荷风、涤面恰麦秋，应倒著春衣。", 
      "渡晓溪云湿，日流尘脚，露滉蛛丝。", 
      "调翼受风雏燕，弱不解争泥。", 
      "衬琅玕锦院，竹外蔷薇。", 
      "立久阑干凭暖，看行鱼吹沫，波晕平池。", 
      "藓痕斑础石，渐雨熟梅时。", 
      "傍短篱、成团粉蝶，掠野花、相逐□高低。", 
      "忘言处，徽弦乍拂，流水先知。"
    ], 
    "rhythmic": "八声甘州"
  }, 
  {
    "author": "陈偕", 
    "paragraphs": [
      "岚影浮春，云容阁雨，澄泓碧展玻璃。", 
      "高低楼观，窗户舞涟漪。", 
      "别有轻盈水面，清讴起、舟叶如飞。", 
      "沙堤上，垂鞭信马，柳重绿交枝。", 
      "渐残红倒影，金波潋滟，弦管催归。", 
      "看飘香陈粉，满路扶携。", 
      "不尽湖边风月，孤山下、猿鸟须知。", 
      "东风里、年年此水，贮尽是和非。"
    ], 
    "rhythmic": "满庭芳"
  }, 
  {
    "author": "陈偕", 
    "paragraphs": [
      "榆荚抛钱，桃英胎子，杨花已送春归。", 
      "未成萍叶，水面绿纹肥。", 
      "沙暖溪禽行哺，忘机处、雏母相随。", 
      "重帘静，铜壶昼歇，声度竹间棋。", 
      "人生如意少，乐随春减，恨为情离。", 
      "怕牵愁勾怨，渐近金徽。", 
      "浮世更相代谢，江头明月，渡口斜晖。", 
      "关情处，摩挲钓石，莫遣上苔衣。"
    ], 
    "rhythmic": "满庭芳"
  }, 
  {
    "author": "晏几道", 
    "paragraphs": [
      "斗草阶前初见，穿针楼上曾逢。", 
      "罗裙香露玉钗风。", 
      "靓妆眉沁绿，羞脸粉生红。", 
      "流水便随春远，行云终与谁同。", 
      "酒醒长恨锦屏空。", 
      "相寻梦里路，飞雨落花中。"
    ], 
    "rhythmic": "临江仙"
  }, 
  {
    "author": "晏几道", 
    "paragraphs": [
      "身外闲愁空满，眼中欢事常稀。", 
      "明年应赋送君诗。", 
      "细从今夜数，相会几多时。", 
      "浅酒欲邀谁劝，深情惟有君知。", 
      "东溪春近好同归。", 
      "柳垂江上影，梅谢雪中枝。"
    ], 
    "rhythmic": "临江仙"
  }, 
  {
    "author": "晏几道", 
    "paragraphs": [
      "淡水三年欢意，危弦几夜离情。", 
      "晓霜红叶舞归程。", 
      "客情今古道，秋梦短长亭。", 
      "渌酒尊前清泪，阳关叠里离声。", 
      "少陵诗思旧才名。", 
      "云鸿相约处，烟雾九重城。"
    ], 
    "rhythmic": "临江仙"
  }, 
  {
    "author": "晏几道", 
    "paragraphs": [
      "浅浅馀寒春半，雪消蕙草初长。", 
      "烟迷柳岸旧池塘。", 
      "风吹梅蕊闹，雨细杏花香。", 
      "月堕枝头欢意，从前虚梦高唐，觉来何处放思量。", 
      "如今不是梦，真个到伊行。"
    ], 
    "rhythmic": "临江仙"
  }, 
  {
    "author": "晏几道", 
    "paragraphs": [
      "长爱碧阑干影，芙蓉秋水开时。", 
      "脸红凝露学娇啼。", 
      "霞觞熏冷艳，云髻袅纤枝。", 
      "烟雨依前时候，霜丛如旧芳菲。", 
      "与谁同醉采香归。", 
      "去年花下客，今似蝶分飞。"
    ], 
    "rhythmic": "临江仙"
  }, 
  {
    "author": "晏几道", 
    "paragraphs": [
      "旖旎仙花解语，轻盈春柳能眠。", 
      "玉楼深处绮窗前。", 
      "梦回芳草夜，歌罢落梅天。", 
      "沈水浓熏绣被，流霞浅酌金船。", 
      "绿娇红小正堪怜。", 
      "莫如云易散，须似月频圆。"
    ], 
    "rhythmic": "临江仙"
  }, 
  {
    "author": "晏几道", 
    "paragraphs": [
      "梦后楼台高锁，酒醒帘幕低垂。", 
      "去年春恨却来时。", 
      "落花人独立，微雨燕双飞。", 
      "记得小苹初见，两重心字罗衣。", 
      "琵琶弦上说相思。", 
      "当时明月在，曾照彩云归。"
    ], 
    "rhythmic": "临江仙", 
    "tags": [
      "宋词三百首"
    ]
  }, 
  {
    "author": "晏几道", 
    "paragraphs": [
      "东野亡来无丽句，于君去后少交亲。", 
      "追思往事好沾巾。", 
      "白头王建在，犹见咏诗人。", 
      "学道深山空自老，留名千载不干身。", 
      "酒筵歌席莫辞频。", 
      "争如南陌上，占取一年春。"
    ], 
    "rhythmic": "临江仙"
  }, 
  {
    "author": "晏几道", 
    "paragraphs": [
      "卷絮风头寒欲尽。", 
      "坠粉飘红，日日香成阵。", 
      "新酒又添残酒困。", 
      "今春不减前春恨。", 
      "蝶去莺飞无处问。", 
      "隔水高楼，望断双鱼信。", 
      "恼乱层波横一寸。", 
      "斜阳只与黄昏近。"
    ], 
    "rhythmic": "蝶恋花", 
    "tags": [
      "宋词三百首"
    ]
  }, 
  {
    "author": "晏几道", 
    "paragraphs": [
      "初拈霜纨生怅望。", 
      "隔叶莺声，似学秦娥唱。", 
      "午睡醒来慵一饷。", 
      "双纹翠簟铺寒浪。", 
      "雨罢苹风吹碧涨。", 
      "脉脉荷花，泪脸红相向。", 
      "斜贴绿云新月上。", 
      "弯环正是愁眉样。"
    ], 
    "rhythmic": "蝶恋花"
  }, 
  {
    "author": "晏几道", 
    "paragraphs": [
      "庭院碧苔红叶遍。", 
      "金菊开时，已近重阳宴。", 
      "日日露荷凋绿扇。", 
      "粉塘烟水澄如练。", 
      "试倚凉风醒酒面。", 
      "雁字来时，恰向层楼见。", 
      "几点护霜云影转。", 
      "谁家芦管吹秋怨。"
    ], 
    "rhythmic": "蝶恋花"
  }, 
  {
    "author": "晏几道", 
    "paragraphs": [
      "喜鹊桥成催凤驾。", 
      "天为欢迟，乞与初凉夜。", 
      "乞巧双蛾加意画。", 
      "玉钩斜傍西南挂。", 
      "分钿擘钗凉叶下。", 
      "香袖凭肩，谁记当时话。", 
      "路隔银河犹可借。", 
      "世间离恨何年罢。"
    ], 
    "rhythmic": "蝶恋花"
  }, 
  {
    "author": "晏几道", 
    "paragraphs": [
      "碧草池塘春又晚。", 
      "小叶风娇，尚学娥妆浅。", 
      "双燕来时还念远。", 
      "珠帘绣户杨花满。", 
      "绿柱频移弦易断。", 
      "细看秦筝，正似人情短。", 
      "一曲啼乌心绪乱。", 
      "红颜暗与流年换。"
    ], 
    "rhythmic": "蝶恋花"
  },
  {
    "author": "黄裳", 
    "paragraphs": [
      "落日衔山，行云载雨俄鸣。", 
      "一顷新荷，坐间疑是秋声。", 
      "烟波醉客，见快哉、风恼娉婷。", 
      "香和清点，为人吹在衣襟。", 
      "珠佩欢言，放船且向前汀。", 
      "绿伞红幢，自从天汉相迎。", 
      "飞鸥独落，芦边对、几朵繁英。", 
      "侑觞人唱，乍闻应似湘灵。"
    ], 
    "rhythmic": "新荷叶"
  }, 
  {
    "author": "黄裳", 
    "paragraphs": [
      "多幸春来云雨少。", 
      "且教月与花相照。", 
      "清色真香庭院悄。", 
      "前事杳。", 
      "还嗟此景何时了。", 
      "莫道难逢开口笑。", 
      "夜游须趁人年少。", 
      "光泛雕栏寒料峭。", 
      "迂步绕。", 
      "不劳秉烛壶天晓。"
    ], 
    "rhythmic": "渔家傲"
  }
]